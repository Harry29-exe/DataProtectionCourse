Zadania tej gospodarki stypendjalnej nie ograniczają się do pytania: komu udzielić stypendjum. Trzeba wiedzieć, w jakiej formie czy pod jakiemi warunkami je dać, by zostało przyjęte, by nie poszło dla nauki na marne, by rzeczywiście wpłynęło dodatnio na wydajność pracy jednostki popieranej. A często okaże się potrzebna pomoc nie materjalna, lecz np. moralne zmuszenie do pracy naukowej, przez powierzenie odpowiedniego zajęcia.
Do spełnienia tych zadań przybyłby projektowanej komisji jeden środek, gdyby zajęła się równocześnie organizacją pracy matematycznej i stworzyła niejako „pracownię badań matematycznych”; badacze, mający więcej pomysłów twórczych, niż czasu na ich opracowanie, mogliby się zwracać do pracowni takiej o wyręczenie ich w przeprowadzaniu łatwiejszych części ich badań. Myśl ta, którą zakomunikował mi ustnie profesor boloński, Enriques, jeden z najwybitniejszych matematyków współczesnych, ma na celu wyzyskanie z pożytkiem dla nauki tych sił i pracy, które są wkładane w prace matematyczne, nie mające dla nauki znaczenia, pisane w celu wykazania zdolności autora do badań (np. wiele rozpraw doktorskich); a więc to, co dziś robią wybitni uczeni, jeśli są profesorami uniwersytetów, w stosunku do doktoryzujących się u nich słuchaczów, — rozciągnąć na szersze koła, także i na tych, co już opuścili wszechnice, i zorganizować planowo. Gdyby nadto prace wykonywane na takie zamówienia, były płatne (przez jakąś instytucję), byłaby to jedna z najlepszych form stypendjum i najbardziej płodna w rezultaty — poza bezpośrednią korzyścią ułatwiania pracy badaczom — gdyż zmuszająca do pracy. Nie przeszkadzałaby zaś ona np. wyjazdowi na studja za granicę.
W celach ochrony zdolności przed marnowaniem się należałoby wyzyskać również działalność wydawniczą: powierzanie dokonania tłumaczenia, napisania monografji i t. p. osobom, którychby to związało z pracą naukową (ale tylko takim! są bowiem typy, dla których pracy samodzielnej takie zobowiązanie byłoby zabójstwem); byle ewidencja wydawnictw, a w części i rozporządzalność niemi, była w rękach tej samej komisji.
A więc i gospodarkę wydawniczą trzeba powierzyć tej samej komisji. Powierzenie tej funkcji ciału zbiorowemu zabezpieczy zarazem przed jednostronnością i omyłkami. Naturalnie, samą komisję wyobrażam sobie złożoną z najwybitniejszych uczonych, znających przytym z doświadczenia potrzeby studjujących. Powierzanie tak odpowiedzialnej czynności, jak układanie planu wydawnictw, osobom, nie posiadającym tych warunków, musi prowadzić do wydawania rzeczy zbędnych, lub bezwartościowych, lub też pełnych błędów i t. p., czego na tym miejscu bliżej rozpatrywać nie chcę. Brakowi planu nie może zaradzić zasięganie zdania w każdym poszczególnym wypadku, czy należy wydać dane dzieło. Można wprawdzie odpowiedzieć: czy niema dzieł, czy ten rozmiar i sposób wykładu jest odpowiedni, czy mamy książki, pomocnicze do projektowanej — choć to już wymaga zazwyczaj dużego nakładu pracy, którego trudno się spodziewać od referenta przygodnego; lecz nie można odpowiedzieć: czy wydanie tej książki wypełnia najważniejszą lukę w naszej literaturze, a często nawet, czy wogóle jest potrzebne, nie wiedząc, jakie dzieła mają być wydane następnie.
Właśnie zbadanie najważniejszych luk naszej literatury powinno być głównym zadaniem wydawców. Dzisiejsze publikacje Kasy czynią wrażenie, że wydaje się to, co jest niejako pod ręką. Komisja wydawnicza zaś powinna nietylko wybierać, lecz i zamawiać zarówno tłumaczenia, jak i oryginalne podręczniki, monografje i t. p. 
Projektowana komisja powinnaby wciągnąć w zakres swych obowiązków także pieczę nad gospodarką naszych książnic, prowadząc ewidencję istniejących księgozbiorów matematycznych i układając wzorowy katalog dzieł, które powinnyby znajdować się w książnicach, dostępnych dla ogółu matematyków. Obecnie, wskutek braku porozumienia i fachowej kontroli, spotykamy np. takie fakty, jak sprowadzanie tych samych książek i czasopism do dwu książnic jednego miasta, gdy brak zupełny innych dzieł potrzebnych. Przeprowadzenie zaś wypracowanych przez komisję żądań, naturalnie liczących się z warunkami, członkowie komisji osiągnęliliby z łatwością swym wpływem osobistym.
Możnaby twierdzić, że wszystkie wyliczone tu zadania są to zadania profesorów i docentów matematyki, towarzystw matematycznych i t. p. Jednak faktem jest, że nikt ich nie spełnia. Zadania te wymagają organizacji, której nie mamy, a którą jednostce stworzyć trudno. Na inicjatywę więc własną jednostek czekać nie można — trzeba właśnie ludzi do pracy tej powołać i zobowiązać, niejako narzucić im ją, a przedewszystkim dać im podstawę materjalną działania 1) {1) Rozumiem przez to nie płatność członków komisji, lecz pomoc płatnego sekretarza.} i możność realizowania, częściowego choćby, opracowywanych przez nich projektów; a także dać im niejako mandat, co potrzebne jest do wykonywania niektórych z tych zadań, jak np. przy zwracaniu się w tak drażliwych sprawach stypendjów, zarówno do zainteresowanych, jak i do rozporządzających niemi. Wtedy będą musieli znaleźć czas (i chętnie zrobią to) na te sprawy, o których dziś myślą tylko, pozostawiając je w sferze pobożnych życzeń. Kasa im. Mianowskiego, skoro sama naukami się opiekuje, ma moralne prawo i obowiązek powołania takiej „Komisji opieki”, choćby na swój użytek wewnętrzny.
Oto więc odpowiedź główna na zapytanie o potrzebach matematyki u nas: 
pierwszą potrzebą jest stworzenie stałej instytucji, której zadaniem byłoby gruntowne opracowywanie szczegółowych odpowiedzi na to pytanie. 
Ze spraw szczegółowych poruszę tu jedną, której przypisuję specjalną wagę; wymaga ona osobnego załatwienia.
Założeniem tej sprawy jest zmienić dzisiejszy system publikacji naukowych, a raczej dzisiejszy brak systemu. Dziś prace, stanowiące jedne dalszy ciąg innych, rozrzuca się po najrozmaitszych pismach różnych krajów (autorzy kierują się tu względami osobistemi); to uniemożliwia jednostce, nie mogącej korzystać z książnic, prenumerujących kilkanaście czasopism matematycznych, śledzenie ścisłe literatury tej gałęzi matematyki, w której pracuje, a i tym szczęśliwym pracę znacznie utrudnia. W rezultacie rzeczy drukowane, poza kilkunastu najbardziej razpowszechnionemi czasopismami, nie są wcale czytane. Prenumerowanie jednego pisma naukowego przez jednostki traci zupełnie wartość praktyczną, gdyż pisma takie składa się w znacznej części jakby z „dalszych ciągów”: prac, nawiązujących bezpośrednio do rzeczy, drukowanych gdzieindziej, a przytym w 9/10 składa się z artykułów, stojących poza obrębem zainteresowań danej jednostki.
Otóż, zdaniem moim, należałoby przekształcić wydawnictwa perjodyczne ściśle naukowe na bardziej specjalne: np. jedno pismo byłoby poświęcane teorji liczb i algiebrze, inne gieometrji rzutowej, jeszcze inne równaniom różniczkowym i gieometrji różniczkowej, szeregom trygonometrycznym i pokrewnym, teorji mnogości, podstawom gieometrji i t. d. Przez to każdy mógłby, prenumerując jedno lub dwa takie pisma, mieć u siebie w domu większą część potrzebnej mu literatury.
Jest to naturalnie daleko idący projekt, który najpierw należy zapoczątkować, dać przykład. I tu otwiera się pole działania dla nas, i projekt ten nabiera jeszcze zupełnie innego. znaczenia: mamy na myśli zdobycie samodzielnego stanowiska dla matematyki polskiej. 
W myśl powyższego projektu należałoby założyć u nas czasopismo ściśle naukowe, poświęcone wyłącznie jednej z tych gałęzi matematyki, w których mamy pracowników wybitnych, prawdziwie twórczych i licznych.
